---
id: wstep
title: "Poradnik: Cykl życia technologii informacyjno-komunikacyjnej"
sidebar_label: Cykl życia TIK. Wstęp
sidebar_position: 0 
keywords: [
WCAG 2.1 AA, 
dostepnosc cyfrowa, 
cykl życia TIK
]
tags: [
WCAG 2.1 AA, 
dostepnosc cyfrowa, 
cykl życia TIK
]
data_zgloszenia: 9 czerwca 2025 r.
ostatnia_aktualizacja: 30 października 2025 r.
opracowanie: Angelika Sosnowska
wersja_robocza: true
---


## Wstęp

W tym dokumencie pokazujemy, jak krok po kroku tworzyć cyfrowe
produkty - takie jak strony internetowe, aplikacje mobilne, dokumenty
- w sposób dostępny dla wszystkich. Używamy prostego języka, żeby
każdy - niezależnie od doświadczenia i wiedzy technicznej - mógł
łatwo zrozumieć, co należy zrobić, by produkt był dostępny.

Technologie Informacyjno-Komunikacyjne (TIK) są dziś podstawowym
narzędziem w pracy każdej organizacji. Ułatwiają komunikację,
wspierają świadczenie usług i przekazywanie informacji. Dlatego tak
ważne jest, by każdy - niezależnie od wieku, stanu zdrowia czy
umiejętności cyfrowych - mógł z nich korzystać bez barier.

Przechodzimy tu przez tzw. cykl życia TIK - od pomysłu, przez
projektowanie, tworzenie aż po wycofanie produktu czy usługi.
Pokazujemy, jakie obowiązki wynikają z prawa, jakie dobre praktyki
warto wdrożyć i jak zastosować je w trzech obszarach:

- dokumenty cyfrowe (np. PDF, DOCX, ODT, PPT)
- strony internetowe,
- aplikacje mobilne.

To przewodnik dla personelu zaangażowanego w tworzenie produktów
cyfrowych. Zarówno dla pracowników podmiotów publicznych, jak też
pracowników zewnętrznych wykonawców i dostawców. Dzięki przykładom i
przejrzystym opisom można lepiej zrozumieć, jak dbać o dostępność
cyfrową w całym cyklu życia TIK.

Cykl życia TIK obejmuje sześć faz:

1.  **Faza koncepcji i definiowania wymagań** - to moment, w którym
    powstaje pomysł na nowy produkt. Tutaj określamy potrzeby przyszłych
    użytkowników, w tym osób ze szczególnymi potrzebami, ustalamy cele i
    wymagania techniczne, w tym związane z dostępnością.
2.  **Faza projektowania** - polega na tworzeniu struktury, wyglądu i
    sposobu działania przyszłego produktu. To wtedy projektujemy
    interfejsy, architekturę informacji i procesy, dbając o ich
    dostępność cyfrową już na poziomie makiet czy prototypów.
3.  **Faza wdrażania i integracji** - w tej fazie produkt jest budowany
    lub programowany. Tworzy się kod i treści (w tym grafiki i
    dokumenty). Warto na bieżąco testować zgodność z zasadami
    dostępności cyfrowej.
4.  **Faza testowania i walidacji** - produkt w wersji testowej
    sprawdzamy pod kątem zapewnienia dostępności cyfrowej. Testujemy go
    z użyciem dostępnych możliwości (np. testy automatyczne, ocena
    ekspercka, testy z udziałem osób z niepełnosprawnościami).
    Wprowadzamy ewentualne poprawki i przeprowadzamy ponowne testy.
5.  **Faza utrzymania i rozwoju** - produkt jest używany i musi być
    utrzymywany w aktualnym stanie. To oznacza m.in. naprawianie błędów,
    aktualizowanie treści i dbanie o to, by kolejne zmiany nie
    pogarszały stanu dostępności, a nowe elementy (moduły,
    funkcjonalności) były dostępne cyfrowo.
6.  **Faza starzenia się i wycofania** - gdy produkt nie będzie już
    używany (traci uzasadnienie dalszego utrzymania), trzeba zadbać o
    to, by użytkownicy mieli dostęp do informacji o zakończeniu wsparcia
    i - jeśli to potrzebne - do archiwalnych treści w formie dostępnej
    cyfrowo.

Rozumienie tego cyklu pomaga lepiej planować działania i nie pomijać
zapewnienia dostępności cyfrowej na żadnym z etapów.

