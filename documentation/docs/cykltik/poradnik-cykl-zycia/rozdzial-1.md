---
id: rozdzial-1
title: "Poradnik: Cykl życia technologii informacyjno-komunikacyjnej"
description: W fazie koncepcji i definiowania wymagań powstaje pomysł na nowy produkt. Tutaj określamy potrzeby przyszłych użytkowników, w tym osób ze szczególnymi potrzebami, ustalamy cele i wymagania techniczne, w tym związane z dostępnością.
sidebar_label: Cykl życia TIK. R. 1
sidebar_position: 1 
keywords: [
WCAG 2.1 AA, 
dostepnosc cyfrowa, 
cykl życia TIK
]
tags: [
WCAG 2.1 AA, 
dostepnosc cyfrowa, 
cykl życia TIK
]
data_zgloszenia: 8 lipca 2025 r.
ostatnia_aktualizacja: 30 października 2025 r.
opracowanie: Angelika Sosnowska
wersja_robocza: true
---

## Rozdział 1. Faza koncepcji i definiowania wymagań

To moment, kiedy pojawia się pomysł - zanim jeszcze powstanie
dokument, strona czy aplikacja. To kluczowy etap, bo decyzje podjęte
tutaj wpływają na cały projekt. Jeśli dostępność cyfrowa zostanie
pominięta na starcie, jej zapewnienie na późniejszych etapach może być
trudniejsze i droższe.

### 1.1 Wymagania prawne

Na etapie planowania każdego nowego produktu cyfrowego organizacja
powinna przeprowadzić **wstępną analizę prawną**. Jej celem jest
ustalenie, **które regulacje prawne z zakresu dostępności dotyczą danego
projektu**.

**Część ustaw i dyrektyw dotyczących dostępności cyfrowej obowiązuje
wszystkie podmioty publiczne**. W zależności od charakteru projektu mogą
pojawić się **dodatkowe wymogi**, np. związane z edukacją, ochroną
zdrowia, sądownictwem, usługami transgranicznymi czy danymi wrażliwymi.

Dlatego każda instytucja powinna zadać sobie pytanie:\
**„Jakie akty prawne i standardy obowiązują nas w odniesieniu do produktu cyfrowego, który planujemy?"**\
Uwzględnienie analizy prawnej już na etapie koncepcji pozwala zaplanować
adekwatne i trwałe rozwiązania oraz uniknąć ryzyka niezgodności z
przepisami.

Zgodnie z ustawą o dostępności cyfrowej i wytycznymi WCAG:

- **WCAG 2.1 AA** to obecnie wymagany standard dostępności - obowiązuje
  wszystkie strony, dokumenty i aplikacje objęte ustawą. Warto jednak
  sięgnąć po **WCAG 2.2**, bo dodaje nowe, praktyczne zasady, które
  jeszcze lepiej odpowiadają na potrzeby użytkowników - na przykład
  osób korzystających z urządzeń mobilnych albo mających problemy z
  koncentracją. Stosowanie WCAG 2.2 już teraz pozwala tworzyć bardziej
  przyjazne i nowoczesne rozwiązania cyfrowe, a także przygotowuje nas
  na przyszłe zmiany przepisów.

- W opisie zamówienia wymagaj, aby produkt końcowy - strona
  internetowa, aplikacja czy dokument - był zgodny z wymaganiami
  dostępności, np. według standardu WCAG. Dzięki temu wykonawca/
  dostawca od początku wie, że dostępność jest jednym z kluczowych
  obszarów jakości i musi być traktowana z odpowiednią uwagą. Można też
  zażądać od wykonawcy przedstawienia przykładów wcześniejszych
  projektów spełniających te standardy, a także zaplanować testy
  dostępności cyfrowej jako element odbioru prac.
- Gdy nie da się zapewnić pełnej dostępności cyfrowej, trzeba zapewnić
  **alternatywny dostęp**. Oznacza to, że użytkownik musi mieć możliwość
  dotarcia do tych samych informacji lub usług inną drogą - na przykład
  przez rozmowę telefoniczną, kontakt e-mailowy albo udostępnienie
  uproszczonej wersji treści. Ważne, aby ta alternatywa była łatwa do
  znalezienia i szybka w użyciu. W przypadku materiałów wideo z
  transmisji na żywo, trzeba je uzupełnić o napisy lub tłumaczenie na
  Polski Język Migowy, tak by nikt nie został wykluczony z dostępu do
  treści.
- Jeśli jakiś element strony, dokumentu lub aplikacji nie jest dostępny,
  należy to wyjaśnić i udokumentować. Najczęściej przyczyną są wysokie
  koszty lub ograniczenia techniczne, ale samo stwierdzenie nie
  wystarczy. Trzeba przygotować konkretne uzasadnienie, w którym wyjaśni
  się, dlaczego nie dało się spełnić wymagań dostępności oraz jakie
  działania alternatywne zostały zaplanowane. Taki opis musi być
  publicznie dostępny, np. w deklaracji dostępności. Dodatkowo każda
  instytucja objęta ustawą ma obowiązek prowadzenia rocznego
  sprawozdania, w którym uwzględnia m.in. liczbę zgłoszeń dotyczących
  braku dostępności oraz sposób, w jaki na nie zareagowano.
- Stosujemy normę **PN ETSI EN 301 549**, ponieważ jest to oficjalny europejski
  standard opisujący wymagania techniczne dla produktów i usług
  cyfrowych, które mają być dostępne dla wszystkich, w tym dla osób z
  niepełnosprawnościami. Norma ta jest ściśle powiązana z Dyrektywą o
  dostępności stron internetowych i aplikacji mobilnych sektora
  publicznego (UE 2016/2102), która zobowiązuje instytucje publiczne w
  całej Unii Europejskiej do zapewnienia dostępności swoich serwisów
  cyfrowych. Norma ta zawiera konkretne wytyczne dotyczące stron
  internetowych, dokumentów elektronicznych, aplikacji mobilnych, a
  także sprzętu i oprogramowania. Dobrze jest się z nią zapoznać już na
  etapie planowania, by uniknąć błędów projektowych i ułatwić spełnienie
  przepisów prawa.

### 1.2 Dobre praktyki w planowaniu

Już na początku trzeba:

- **Zidentyfikować możliwie szerokie spektrum potrzeb użytkowników**,
  wynikających z różnorodnych sposobów korzystania z technologii -
  niezależnie od wieku, poziomu kompetencji cyfrowych, używanych
  urządzeń czy technologii wspomagających. Celem nie jest wyodrębnianie
  konkretnych grup, lecz projektowanie produktów cyfrowych w sposób
  dostępny dla wszystkich użytkowników, zgodnie z zasadą dostępności uniwersalnej i wymaganiami WCAG.
  **Dostępność cyfrowa nie jest opcją, lecz podstawową cechą dobrej jakości usług** 
  - jej uwzględnianie od początku projektowania pozwala realnie odpowiedzieć na potrzeby
  wszystkich użytkowników.
  
- **Sprawdzić, jakie mamy przepisy** i wewnętrzne procedury, które mogą
  mieć wpływ na dostępność - zarówno te wynikające z przepisów prawa
  (np. ustawa o dostępności cyfrowej, Kodeks pracy, prawo zamówień
  publicznych), jak i regulacje wewnętrzne organizacji. Warto też
  sprawdzić, czy istnieją instrukcje tworzenia treści, zasady
  prowadzenia serwisów internetowych lub standardy projektowe, które
  mogą wspierać albo utrudniać realizację zasad dostępności. Dzięki temu
  można zidentyfikować luki i uzupełnić je na możliwie wczesnym etapie,
  zanim projekt wejdzie w fazę realizacji.
- **Ocenić, jak wygląda dostępność w naszej organizacji** - warto
  przyjrzeć się temu, czy pracownicy wiedzą, czym jest dostępność
  cyfrowa i czy przeszli odpowiednie szkolenia. Dobrze też sprawdzić,
  czy mamy narzędzia do tworzenia dostępnych treści - np. edytory
  dokumentów ze wsparciem dla WCAG, czytniki ekranu do testowania lub
  szablony dostępnych stron. Warto zapytać samych pracowników, z jakimi
  barierami się spotykają i jakie wsparcie byłoby dla nich pomocne.
- **Zaplanować budżet** na wszystkie działania związane z dostępnością
  cyfrową - w tym szkolenia dla zespołu, testy użyteczności i
  dostępności (zarówno automatyczne, jak i z udziałem użytkowników), a
  także późniejsze poprawki i wdrożenie rekomendacji. Warto też
  uwzględnić koszty licencji narzędzi wspierających dostępność,
  tłumaczeń na PJM czy opracowania alternatywnych wersji treści.
- **Wybrać technologie i wykonawców**, którzy mają doświadczenie z
  dostępnością - warto postawić na takie narzędzia i rozwiązania, które
  wspierają tworzenie treści zgodnych z WCAG (np. edytory z wbudowaną
  walidacją dostępności, systemy CMS z możliwością edycji tekstu
  alternatywnego, kontrastów czy struktur nagłówków). Równie istotny
  jest wybór wykonawców - należy sprawdzić ich doświadczenie, zapytać o
  wcześniejsze projekty, poprosić o referencje oraz zapisywać wymagania
  dostępności w umowie, w tym również warunek wykonania testów przed
  końcowym odbiorem.
- **Dodać dostępność do dokumentów przetargowych** - należy jasno
  wpisać w dokumentację przetargową wymagania dotyczące dostępności
  cyfrowej, np. obowiązek spełniania kryteriów sukcesu standardu WCAG
  2.1 poziomu AA lub WCAG 2.2, poziomu AA, uwzględnienie normy PN ETSI EN 301
  549 oraz przeprowadzenie testów dostępności przed odbiorem. Warto
  dodać, że brak spełnienia wymagań dostępności może być podstawą do
  odrzucenia wykonania lub naliczenia kar umownych. Takie zapisy
  zwiększają szanse, że wykonawca potraktuje dostępność poważnie i od
  początku uwzględni ją w procesie projektowania i realizacji. W opisie
  przedmiotu zamówienia warto wyodrębnić sekcję wymagań z obszaru
  dostępności cyfrowej i zgrupować w niej wszystkie stawiane warunki.

### 1.3 Na co zwrócić uwagę w zależności od produktu

Różne typy produktów cyfrowych mają swoje specyficzne wymagania w
zakresie dostępności. Już na etapie koncepcji warto zidentyfikować,
jaki typ produktu planujemy - czy będzie to dokument, strona
internetowa, czy aplikacja mobilna - i odpowiednio dostosować listę
pytań oraz kryteriów dostępności. Poniżej przedstawiamy zestawienie
najważniejszych zagadnień dla każdego z tych trzech typów.

#### Dokumenty

- Jakie typy dokumentów będą tworzone? Czy będą to pliki PDF, DOCX,
  arkusze kalkulacyjne, prezentacje?
- Czy mamy dostępne i stosujemy szablony zgodne z zasadami WCAG i
  standardem EN?
- Czy pracownicy używają stylów nagłówków, list i tabel zamiast ręcznego
  formatowania, co ułatwia nawigację osobom korzystającym z czytników
  ekranu?
- Czy zapewniamy opisy alternatywne dla grafik i zdjęć w dokumentach?
- Jak wygląda proces sprawdzania dostępności dokumentów przed ich
  publikacją - czy używamy narzędzi takich jak wbudowane testery
  dostępności w pakiecie Office lub Adobe Acrobat Pro?

#### Strony internetowe 

- Czy tworzymy nową stronę czy modernizujemy istniejącą - i jaki zakres
  zmian planujemy? Czy planowane zmiany są istotne, co może mieć wpływ
  na konieczność aktualizacji deklaracji dostępności.
- Jakiego systemu zarządzania treścią (CMS) używamy - czy pozwala on na
  edycję kodu, dodawanie opisów alternatywnych, ustalanie kontrastu i
  struktury nagłówków?
- Czy dostępność jest ujęta w procesie projektowania UX i UI?
- Czy planujemy testy z użytkownikami, w tym z osobami z
  niepełnosprawnościami?
- Jakie zasady nawigacji obowiązują na stronie - czy możliwa jest
  obsługa wyłącznie klawiaturą?
- Czy formularze, przyciski i linki mają jednoznaczne etykiety i
  odpowiedni kontrast?
- Czy treści są pisane językiem prostym i zrozumiałym?

#### Aplikacje mobilne 

- Czy aplikacja będzie działać tylko na telefonach z systemem Android
  lub iOS (tzw. aplikacja natywna), czy też będzie działać przez
  przeglądarkę internetową, jak strona (tzw. aplikacja webowa lub PWA)?
  A może będzie to rozwiązanie mieszane, tzw. hybrydowe?
- Czy testujemy aplikację na różnych urządzeniach , wersjach systemów
  operacyjnych oraz najbardziej popularnych przeglądarkach i ich
  aktualnych wersjach?
- Czy interfejs aplikacji jest dostępny dla użytkowników korzystających
  z VoiceOver, TalkBack i innych narzędzi wspomagających?
- Czy zadbaliśmy o odpowiednią wielkość elementów interaktywnych i
  odstępy między nimi?
- Czy aplikacja umożliwia zmianę rozmiaru tekstu i kontrastu? Względnie
  - czy rozmiar tekstu i kontrast będą zapewnione domyślnie (by design)
  na właściwym poziomie?
- Czy użytkownik znajdzie informację o dostępności aplikacji w opisie w
  App Store i Google Play?
- Czy przeprowadzono testy z udziałem użytkowników z
  niepełnosprawnościami lub uwzględniono ich potrzeby w fazie
  projektowania?

Takie podejście pomaga już od początku zaplanować konkretne działania
i uniknąć błędów, które później są kosztowne do naprawienia. To
również dobra baza do stworzenia listy kontrolnej i oceny zgodności z
wymaganiami prawnymi.

### 1.4 Lista kontrolna - faza koncepcji i definiowania wymagań

|Nr   | Kryterium kontrolne                           | Tak | Nie |   Uwagi     |
|---|------------------------|---|---|-------|
|1    | Czy przeprowadzono wstępną analizę  obowiązujących przepisów prawa, w tym ustaw o dostępności oraz ewentualnych regulacji branżowych lub wewnętrznych, mających zastosowanie do planowanego produktu  cyfrowego? | | | | 
|2    | Czy zidentyfikowano wszystkie potencjalne  grupy użytkowników? | | | |                                         
|3    | Czy przeprowadzono analizę ryzyka dostępności? | | | |             
|4    | Czy zaplanowano budżet na działania związane z dostępnością? | | | |                                               
|5    | Czy w dokumentacji projektowej uwzględniono wymagania WCAG i EN 301 549? | | | |                                
|6    | Czy określono osoby odpowiedzialne za dostępność?  | | | |                                                
|7    | Czy zaplanowano działania naprawcze i  alternatywne sposoby dostępu (w tym 14 dni na  multimedia)? | | | |
|8    | Czy ustalono standardy i narzędzia do tworzenia dostępnych dokumentów?  | | | |                           
|9    | Czy określono technologię i platformy zapewniające dostępność stron i aplikacji? | | | |               
|10   | Czy zaplanowano procedury testowania i walidacji dostępności?  | | | |                                     

