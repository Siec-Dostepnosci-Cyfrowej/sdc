---
id: rozdzial-6
title: "Poradnik: Cykl życia technologii informacyjno-komunikacyjnej"
description: W fazie starzenia się i wycofania, gdy produkt nie będzie już używany (traci uzasadnienie dalszego utrzymania), trzeba zadbać o to, by użytkownicy mieli dostęp do informacji o zakończeniu wsparcia i - jeśli to potrzebne - do archiwalnych treści w formie dostępnej cyfrowo.
sidebar_label: Cykl życia TIK. R. 6
sidebar_position: 6 
keywords: [
WCAG 2.1 AA, 
dostepnosc cyfrowa, 
cykl życia TIK
]
tags: [
WCAG 2.1 AA, 
dostepnosc cyfrowa, 
cykl życia TIK
]
data_zgloszenia: 15 września 2025 r.
ostatnia_aktualizacja: 26 września 2025 r.
opracowanie: aada
wersja_robocza: true
---

## Rozdział 6. Faza starzenia się i wycofania

Faza starzenia się to moment, w którym produkt cyfrowy (strona,
aplikacja, dokument) przestaje odpowiadać aktualnym potrzebom
użytkowników, standardom technologicznym i wymogom dostępności. Może to
wynikać z przestarzałej technologii, braku wsparcia producenta, zmian w
przepisach prawnych lub potrzebie zastąpienia rozwiązania nowym.
Niezależnie od przyczyny, także ten etap musi uwzględniać zasady
dostępności cyfrowej.

### 6.1 Identyfikacja produktów przeznaczonych do wycofania

Na początku należy określić, które produkty cyfrowe:

- nie są już aktualizowane i nie spełniają wymagań dostępności,
- są trudne lub zbyt kosztowne w utrzymaniu i integracji z nowymi
  systemami,
- nie są zgodne z aktualnymi standardami bezpieczeństwa i
  interoperacyjności,
- nie są już używane przez użytkowników lub generują skargi z powodu
  niskiej użyteczności czy braku dostępności.

Warto oprzeć się na danych z monitoringu dostępności oraz przeglądach
realizowanych cyklicznie w ramach polityki jakości instytucji.

### 6.2. Zapewnienie ciągłości dostępu

Wycofanie produktu cyfrowego nie może prowadzić do utraty dostępu do
usług lub informacji. Dlatego należy:

- zaplanować alternatywę (np. nową, dostępną wersję produktu),
- zapewnić, że treści zostaną przeniesione w sposób zgodny ze
  standardami dostępności,
- poinformować użytkowników o planowanych i wprowadzanych zmianach w
  sposób czytelny, dostępny i wielokanałowy.

Istotne jest, aby alternatywa była dostępna co najmniej w takim samym
zakresie jak dotychczasowe rozwiązanie.

### 6.3. Archiwizacja i odzyskiwanie danych

Produkty cyfrowe zawierające dane lub treści wymagające dalszego
przechowywania powinny być:

- zapisane w formatach dostępnych (np. PDF/UA, DOCX ze strukturą),
- możliwe do przeszukiwania i odczytu przez technologie asystujące,
- eksportowane w formacie strukturalnym (np. CSV, XML, JSON z
  zachowaniem etykiet i hierarchii).

Zaleca się, aby proces backupu uwzględniał możliwość odzyskania danych
w formatach zgodnych z zasadami dostępności cyfrowej.

### 6.4. Komunikacja z użytkownikami

Proces wycofania należy poprzedzić odpowiednią komunikacją:

- informując o planowanych działaniach, przyczynach wycofania oraz
  proponowanych alternatywach,
- prezentując te informacje w formatach przyjaznych -- także w wersjach
  tekstowych łatwych do czytania (ETR) lub języku migowym,
- umożliwiając kontakt zwrotny i zadanie pytań w dostępnej formie.

Komunikaty powinny być jednoznaczne i publikowane w miejscach, które
użytkownicy odwiedzają najczęściej.

###  6.5. Weryfikacja zgodności i sprawozdawczość

Działania związane z wycofaniem powinny zostać udokumentowane:

- w deklaracji dostępności należy wskazać datę zakończenia obsługi i
  uzasadnienie (np. brak możliwości aktualizacji bez naruszenia
  dostępności),
- ocenić, czy dane wycofywane rozwiązanie było zgodne z wymaganiami w
  ostatnim okresie działania,
- uwzględnić w rocznym sprawozdaniu informacje o liczbie zgłoszeń
  dotyczących niedostępnych zasobów oraz zastosowanych rozwiązaniach
  alternatywnych.

Regularne sprawozdania ułatwiają instytucjom wykazanie ciągłości
działań i odpowiedzialności za dostępność.

###  6.6. Lista kontrolna -- wycofanie z zachowaniem dostępności

|Nr   | Kryterium kontrolne                           | Tak | Nie |   Uwagi     |
| -- |  ---------------------------------------------|  ---|  ---|  -----------|
|  1 |  Czy produkt cyfrowy objęto audytem dostępności przed decyzją o jego wycofaniu?  | | | |
|  2 |  Czy zebrano dane o użyciu i zgłoszeniach użytkowników?  | | | |
|  3 |  Czy przygotowano dostępne alternatywy lub nowe rozwiązanie zgodne z WCAG i EN 301 549?  | | | |
|  4 |  Czy użytkownicy mają czas i możliwość przejścia na nowe rozwiązanie?  | | | | 
|  5 |  Czy dane i dokumenty zostały zapisane w formacie dostępnym (np. PDF/UA, DOCX, CSV)?  | | | |
|  6 |  Czy istnieje dokumentacja umożliwiająca ich ponowne wykorzystanie w sposób dostępny?  | | | |
|  7 |  Czy komunikat o wycofaniu został udostępniony w sposób dostępny (np. PJM, ETR, tekst alternatywny)?  | | | |
|  8 |  Czy przewidziano możliwość kontaktu dla osób ze szczególnymi potrzebami?   | | | |
|  9 |  Czy udokumentowano powody wycofania i ocenę kosztów utrzymania dostępności?  | | | |
| 10 |  Czy informacje te zostały wpisane do  deklaracji dostępności i raportu rocznego?  | | | |
