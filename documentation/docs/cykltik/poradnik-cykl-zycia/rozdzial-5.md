---
id: rozdzial-5
title: "Poradnik: Cykl życia technologii informacyjno-komunikacyjnej"
description: W fazie utrzymania i rozwoju produkt jest używany i musi być utrzymywany w aktualnym stanie. To oznacza m.in. naprawianie błędów, aktualizowanie treści i dbanie o to, by kolejne zmiany nie pogarszały stanu dostępności, a nowe elementy (moduły, funkcjonalności) były dostępne cyfrowo.
sidebar_label: Cykl życia TIK. R. 5
sidebar_position: 5 
keywords: [
WCAG 2.1 AA, 
dostepnosc cyfrowa, 
cykl życia TIK
]
tags: [
WCAG 2.1 AA, 
dostepnosc cyfrowa, 
cykl życia TIK
]
data_zgloszenia: 16 lipca 2025 r.
ostatnia_aktualizacja: 30 października 2025 r.
opracowanie: Angelika Sosnowska
wersja_robocza: true
---

## Rozdział 5. Faza utrzymania i rozwoju

Po wdrożeniu strony internetowej, aplikacji mobilnej lub dokumentu
cyfrowego, praca nad dostępnością się nie kończy. Dostępność trzeba cały
czas utrzymywać i doskonalić. Każda zmiana, nowa treść albo aktualizacja
systemu może spowodować nowe bariery. Dlatego ważne jest regularne
sprawdzanie, jak działa nasze rozwiązanie, reagowanie na zgłoszenia
użytkowników i wprowadzanie poprawek.

### 5.1 Monitorowanie dostępności

Żeby mieć pewność, że nasz produkt cyfrowy nadal jest dostępny:

- planuj i regularnie przeprowadzaj testy - zarówno automatyczne (np.
  WAVE, axe), jak i ręczne (np. testy z klawiaturą, czytnikiem ekranu),
- zapisuj wyniki testów i twórz krótkie raporty - dzięki temu łatwiej
  będzie zobaczyć, co działa dobrze, a co trzeba poprawić,
- testuj wszystkie zmiany przed ich opublikowaniem - nawet mała
  poprawka może spowodować błąd.

### 5.2. Zgłoszenia od użytkowników

Dobrą praktyką jest udostępnienie prostego formularza, przez który
użytkownicy będą mogli zgłaszać problemy z dostępnością. Może to być
formularz na stronie, adres e-mail lub numer telefonu. Ważne, by:

- jasno określić, kto odpowiada na zgłoszenia,
- ustalić maksymalny czas odpowiedzi (np. 7 dni),
- prowadzić listę zgłoszeń i analizować, które problemy się powtarzają - wtedy łatwiej zaplanować większe poprawki.

### 5.3. Aktualizacja treści

Nowe treści, takie jak artykuły, dokumenty, zdjęcia czy materiały
wideo, muszą być tworzone zgodnie z zasadami dostępności:

- używaj nagłówków, list i prostego języka,
- dodawaj opisy alternatywne do obrazków i filmów,
- publikuj dokumenty w dostępnych formatach (np. DOCX, dostępny PDF).

Osoby, które publikują treści, powinny znać podstawy dostępności i
mieć do dyspozycji narzędzia, które ułatwiają tworzenie treści
zgodnych z WCAG.

### 5.4. Zmiany techniczne i rozwój

Każda aktualizacja strony, aplikacji czy systemu powinna być sprawdzana
pod kątem dostępności. Często nowe funkcje, dodatki lub zewnętrzne
komponenty (np. mapy, wtyczki, płatności online) wprowadzają błędy,
które wcześniej nie występowały. W planach rozwoju trzeba zawsze brać
pod uwagę dostępność - każde nowe zadanie powinno zawierać jasno
określone wymagania, które pomogą zadbać o dostępność.

### 5.5. Audyty i poprawki

- Raz w roku warto zlecić pełny audyt dostępności - może go wykonać
  zewnętrzny ekspert albo przeszkolony zespół wewnętrzny.
- Po każdej zmianie takiej jak np. redesign strony, nowa wersja
  aplikacji trzeba wykonać audyt weryfikacyjny.
- Sam audyt nie wystarczy - trzeba wdrażać poprawki i sprawdzać, czy
  rzeczywiście działają.
  
### 5.6. Rozwój zespołu i kompetencji

Dostępność cyfrowa to nie tylko technologia - to też wiedza i
współpraca:

- organizuj szkolenia dla redaktorów, programistów i osób
  zarządzających,
- omawiaj bieżący stan dostępności na spotkaniach zespołu,
- dokumentuj dobre praktyki, checklisty i szablony - dzięki temu nowi
  pracownicy szybciej się wdrożą i będą wiedzieli, jak pracować z
  dostępnością.

### 5.7. Wskazówki dla różnych typów produktów

#### Strony internetowe

- Przy każdej zmianie dbaj o strukturę nagłówków i dostępność nawigacji.
- Nowe przyciski, formularze, banery - wszystko musi być testowane pod
kątem dostępności. 

#### Aplikacje mobilne

- Upewnij się, że nowe funkcje działają z TalkBack (Android) i VoiceOver
(iOS).
- Pamiętaj o powiększaniu tekstu, trybie ciemnym i zgodności z
ustawieniami systemowymi użytkownika.

#### Dokumenty cyfrowe

- Nowe wersje dokumentów powinny być zgodne z WCAG - ze strukturą
  nagłówków, opisami alternatywnymi i odpowiednim formatowaniem.
- Unikaj dokumentów w formie skanów - są niedostępne dla czytników
  ekranu.

### 5.8 Lista kontrolna - faza utrzymania i rozwoju

| Nr | Kryterium kontrolne                           | Tak | Nie |   Uwagi     |
| ----|  -----------------------|  ----|  ----|  ------|
|  1  | Czy ustalono osobę odpowiedzialną za utrzymanie dostępności i reagowanie na zgłoszenia? | | | |                        
|  2  | Czy zaplanowano regularne testy dostępności (automatyczne i ręczne)?  | | | |                           
|  3  | Czy wdrożono formularz zgłaszania problemów z dostępnością i procedurę reagowania? | | | |             
|  4  | Czy nowe treści i dokumenty są tworzone zgodnie z WCAG i publikowane w formatach dostępnych?  | | | |    
|  5  | Czy każda aktualizacja techniczna (np. nowa wersja  systemu lub komponentu) jest sprawdzana pod kątem dostępności? | | | |
|  6  | Czy przeprowadzono audyt dostępności w ostatnich 12 miesiącach lub po większej zmianie? | | | |
|  7  | Czy poprawki po audycie zostały wdrożone i przetestowane? | | | |
|  8  | Czy zespół (redaktorzy, twórcy, administratorzy) ma zapewnione aktualne szkolenia z dostępności? | | | |


