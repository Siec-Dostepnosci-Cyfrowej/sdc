---
id: przetwarzanie-zgloszen-problemow-z-dostepnoscia
title: Przetwarzanie i obsługa problemów z dostępnością cyfrową
sidebar_label: Przetwarzanie i obsługa problemów z dostępnością cyfrową
sidebar_position: 3
keywords:
  [
    inwentaryzacja,
    zgłoszenia,
    dostępność cyfrowa,
    koordynator dostępności cyfrowej,
    planowanie,
    projektowanie,
    wdrożenie,
    eksploatacja,
    archiwizacja,
  ]
tags:
  [
    inwentaryzacja,
    zgłoszenia,
    dostępność cyfrowa,
    koordynator dostępności cyfrowej,
    planowanie,
    projektowanie,
    wdrożenie,
    eksploatacja,
    archiwizacja,
  ]
data_zgloszenia: 24 września 2025 r.
ostatnia_aktualizacja: 12 listopada 2025 r.
opracowanie: Cezary Tomczyk
status: projekt
---

## 1. Cel zalecenia

Celem niniejszego zalecenia jest ustalenie ram postępowania w przypadku zgłoszeń dotyczących problemów z dostępnością cyfrową, w tym ich identyfikacji, rejestracji, analizy oraz dostarczenie wskazówek i rekomendacji dotyczących rozwiązywania tych problemów, niezależnie od tego, czy zostały one zgłoszone przez użytkowników, czy wykryte w ramach monitoringu, przeglądów okresowych, audytów lub testów.

---

## 2. Zalecenie

Podmioty publiczne zobowiązane są do systematycznego identyfikowania, rejestrowania, analizowania i rozwiązywania problemów z dostępnością cyfrową, zapewniając wprowadzanie poprawek, informowanie o postępach oraz wykorzystanie zebranych danych do planowania działań naprawczych i rozwoju dostępności.

---

## 3. Rekomendacje dotyczące realizacji zalecenia

### 3.1. Organizacja procesu

1. Opracować wewnętrzną procedurę przetwarzania problemów z dostępnością, obejmującą:
   - przyjmowanie zgłoszeń od użytkowników (formularz, e-mail, telefon, komunikator internetowy),
   - rejestrowanie problemów wykrytych podczas przeglądów, testów, monitoringu i audytów,
   - kategoryzację zgłoszeń w sposób umożliwiający łatwą identyfikację i priorytetyzację problemów,
   - rozwiązywanie problemów w możliwie najkrótszym czasie, nie dłużej niż 2 miesiące od daty zgłoszenia.
   - automatyczne powiadamianie o status załatwiania sprawy.
2. Utworzyć **rejestr problemów z dostępnością cyfrową**, wspólny dla zgłoszeń użytkowników i ustaleń z monitoringu, zawierający m.in.: datę, opis bariery, źródło wykrycia, status, osobę odpowiedzialną i planowany termin rozwiązania.
3. Przekazać obowiązki związane z koordynacją procesu przetwarzania problemów z dostępnością osobie lub podmiotowi odpowiedzialnemu za cyfrową dostępność, która będzie nadzorować obieg informacji aktualizować deklarację dostępności i monitorować realizację działań naprawczych.

---

### 3.2. Inwentaryzacja i raportowanie

1. Wszystkie zgłoszenia i wyniki przeglądów włączać do **inwentaryzacji barier**, prowadzonej zgodnie z wymogami art. 9 ustawy o dostępności cyfrowej.
2. **Co 6 miesięcy** przygotowywać raport zbiorczy obejmujący:
   - liczbę i rodzaj problemów,
   - źródła ich wykrycia (użytkownicy, testy, audyty, monitoring),
   - status działań naprawczych i powtarzalność błędów.
3. Wyniki raportów uwzględniać w **planie działań naprawczych** i **deklaracji dostępności**, a także wykorzystywać przy planowaniu szkoleń, przeglądów technicznych i innych działań mających na celu poprawę dostępności cyfrowej.

---

### 3.3. Monitorowanie skuteczności

Monitorowanie skuteczności procesu przetwarzania problemów z dostępnością jest kluczowe dla oceny efektywności wdrożonych procedur i działań naprawczych. Celem monitorowania jest:

- ocena skuteczności procesu w rozwiązywaniu problemów z dostępnością,
- identyfikacja obszarów wymagających poprawy,
- zapewnienie ciągłego doskonalenia procesu.

Do oceny skuteczności procesu przetwarzania problemów z dostępnością można wykorzystać następujące wskaźniki:

| Wskaźnik                                                           | Cel                         | Częstotliwość |
| ------------------------------------------------------------------ | --------------------------- | ------------- |
| Czas potwierdzenia odbioru zgłoszenia                              | ≤ 3 dni robocze             | miesięcznie   |
| Czas zamknięcia sprawy                                             | ≤ 30 dni (dla ≥ 80 % spraw) | kwartalnie    |
| Odsetek problemów ujętych w inwentaryzacji                         | 100 %                       | kwartalnie    |
| Powtarzające się problemy                                          | < 10 % rocznie              | rocznie       |
| Dynamika wzrostu problemów wykrytych w przeglądach | wzrost rok do roku          | rocznie       |

---

### 3.4. Proces naprawczy

1. **Identyfikacja typu problemu**, aby można było określić do kogo skierować dany problem.
2. **Nadać określony status**, który będzie identyfikował postęp załatwiania sprawy.
3. **Po rozwiązaniu problemu** przeprowadzić testy dostępności (automatyczne i manualne, jeśli przypadek tego wymaga).
4. Jeżeli bariera nie może zostać usunięta z przyczyn technicznych lub finansowych, należy:
   - udokumentować przyczyny wyłączenia załączając podstawę prawną (art. 8 ustawy),
   - zapewnić **alternatywny sposób dostępu** (np. wersja tekstowa, kontakt telefoniczny, pomoc asystenta).

---

## 4. Uzasadnienie


Przetwarzanie problemów z dostępnością oraz prowadzenie procesu naprawczego stanowi element należytej staranności w zapewnianiu dostępności cyfrowej, wynikający z art. 8 i 9 ustawy o dostępności cyfrowej.

Systematyczne rozwiązywanie problemów z dostępnością nie tylko zapewnia zgodność z przepisami, ale także podnosi zasób wiedzy organizacji, umożliwiając stałe doskonalenie procesów i produktów, co przyczynia się do poprawy jakości i dostępności cyfrowej.

Połączenie zgłoszeń użytkowników z wynikami monitoringu, audytów i przeglądów umożliwia całościowe zarządzanie dostępnością, zwiększa efektywność działań naprawczych oraz ogranicza ryzyko wystąpienia skarg i postępowań administracyjnych.

---

## 5. Źródła i opracowania

- [Ustawa z dnia 4 kwietnia 2019 r. o dostępności cyfrowej stron internetowych i aplikacji mobilnych podmiotów publicznych (Dz.U. z 2023 r. poz. 1446) (wersja pdf)](https://isap.sejm.gov.pl/isap.nsf/download.xsp/WDU20190000848/T/D20190848L.pdf).
- [Dyrektywa (UE) 2016/2102 Parlamentu Europejskiego i Rady](https://eur-lex.europa.eu/legal-content/PL/TXT/?uri=CELEX:32016L2102).
- Wytyczne [W3C WCAG 2.1 (wersja angielska)](https://www.w3.org/TR/WCAG21/) i [EN 301 549 v3.2.1 (wersja angielska)](https://www.etsi.org/deliver/etsi_en/301500_301599/301549/03.02.01_60/en_301549v030201p.pdf).

---

## Załącznik A – Skrócone szablony odpowiedzi

| Sytuacja                    | Treść (uproszczona)                                                                                                                                                   |
| --------------------------- | --------------------------------------------------------------------------------------------------------------------------------------------------------------------- |
| Poprawka wprowadzona        | "Dziękujemy za zgłoszenie. Alternatywny opis został już dodany. Prosimy o sprawdzenie i ewentualne kolejne uwagi."                                                    |
| Wyłączenie prawne           | "Zgodnie z art. 8 ustawy o dostępności cyfrowej, [nazwa dokumentu/systemu/ np. dokument archiwalny] nie podlega obowiązkowi dostępności. Oferujemy alternatywny sposób dostępu. Prosimy o kontakt." |
| W planie rozwoju            | "Zgłoszenie zostało przyjęte. Zapisaliśmy je w naszym planie prac. Poinformujemy o gotowym rozwiązaniu."                                            |
| Brak możliwości technicznej | "Po analizie okazało się, że obecna architektura systemu nie pozwala na wprowadzenie zmiany. Szukamy alternatywnego rozwiązania. Powiadomimy, gdy się pojawi."        |
