---
id: przetwarzanie-zgloszen-problemow-z-dostepnoscia
title: Przetwarzanie i obsługa problemów z dostępnością cyfrową
sidebar_label: Przetwarzanie i obsługa problemów z dostępnością cyfrową
sidebar_position: 3
keywords:
  [
    inwentaryzacja,
    zgłoszenia,
    dostępność cyfrowa,
    koordynator dostępności cyfrowej,
    planowanie,
    projektowanie,
    wdrożenie,
    eksploatacja,
    archiwizacja,
  ]
tags:
  [
    inwentaryzacja,
    zgłoszenia,
    dostępność cyfrowa,
    koordynator dostępności cyfrowej,
    planowanie,
    projektowanie,
    wdrożenie,
    eksploatacja,
    archiwizacja,
  ]
data_zgloszenia: 24 września 2025 r.
ostatnia_aktualizacja: 12 listopada 2025 r.
opracowanie: Cezary Tomczyk
status: projekt
---

## 1. Cel zalecenia

Celem niniejszego zalecenia jest ustalenie ram postępowania w przypadku zgłoszeń dotyczących problemów z dostępnością cyfrową, w tym ich identyfikacji, rejestracji, analizy oraz dostarczenie wskazówek i rekomendacji dotyczących rozwiązywania tych problemów, niezależnie od tego, czy zostały one zgłoszone przez użytkowników, czy wykryte w ramach monitoringu, przeglądów okresowych, audytów lub testów.

---

## 2. Zalecenie

Podmioty publiczne zobowiązane są do systematycznego identyfikowania, rejestrowania, analizowania i rozwiązywania problemów z dostępnością cyfrową, zapewniając wprowadzanie poprawek, informowanie o postępach oraz wykorzystanie zebranych danych do planowania działań naprawczych i rozwoju dostępności.

---

## 3. Rekomendacje dotyczące realizacji zalecenia

### 3.1. Organizacja procesu

1. Opracować wewnętrzną procedurę przetwarzania problemów z dostępnością, obejmującą:
   - przyjmowanie zgłoszeń od użytkowników (formularz, e-mail, telefon, komunikator internetowy),
   - rejestrowanie problemów wykrytych podczas przeglądów, testów, monitoringu i audytów,
   - kategoryzację zgłoszeń w sposób umożliwiający łatwą identyfikację i priorytetyzację problemów,
   - rozwiązywanie problemów w możliwie najkrótszym czasie, nie dłużej niż 2 miesiące od daty zgłoszenia.
   - automatyczne powiadamianie o status załatwiania sprawy.
2. Utworzyć **rejestr problemów z dostępnością cyfrową**, wspólny dla zgłoszeń użytkowników i ustaleń z monitoringu, zawierający m.in.: datę, opis bariery, źródło wykrycia, status, osobę odpowiedzialną i planowany termin rozwiązania.
3. Przekazać obowiązki związane z koordynacją procesu przetwarzania problemów z dostępnością osobie lub podmiotowi odpowiedzialnemu za cyfrową dostępność, która będzie nadzorować obieg informacji aktualizować deklarację dostępności i monitorować realizację działań naprawczych.

---

### 3.2. Inwentaryzacja i raportowanie

1. Wszystkie zgłoszenia i wyniki przeglądów włączać do **inwentaryzacji barier** prowadzonej na podstawie art. 9 ustawy o dostępności cyfrowej.
2. **Raz na kwartał** przygotowywać raport zbiorczy obejmujący:
   - liczbę i rodzaj problemów,
   - źródła ich wykrycia (użytkownicy, testy, audyty, monitoring),
   - status działań naprawczych i powtarzalność błędów.
3. Wyniki raportów uwzględniać w **planie działań naprawczych** i **deklaracji dostępności** oraz wykorzystywać przy planowaniu szkoleń i przeglądów technicznych.

---

### 3.3. Szkolenia i doskonalenie kompetencji

1. Organizować **cykliczne szkolenia i warsztaty** dla zespołów redakcyjnych, projektowych, technicznych i wsparcia, obejmujące:
   - identyfikację i klasyfikację barier zgodnie z WCAG 2.1 i EN 301 549,
   - obsługę zgłoszeń i rejestru problemów,
   - komunikację z użytkownikami w języku prostym,
   - analizę danych z monitoringu i raportów.
2. W ramach przeglądów okresowych przeprowadzać **ćwiczenia praktyczne** – symulacje zgłoszeń, ocenę skuteczności poprawek, analizę trendów w barierach dostępności.

---

### 3.4. Monitorowanie skuteczności

Monitorować efektywność procesu przetwarzania problemów z dostępnością przy użyciu następujących wskaźników:

| Wskaźnik                                                           | Cel                         | Częstotliwość |
| ------------------------------------------------------------------ | --------------------------- | ------------- |
| Czas potwierdzenia odbioru zgłoszenia                              | ≤ 3 dni robocze             | miesięcznie   |
| Czas zamknięcia sprawy                                             | ≤ 30 dni (dla ≥ 80 % spraw) | kwartalnie    |
| Problemy ujęte w inwentaryzacji                                    | 100 %                       | kwartalnie    |
| Powtarzające się problemy                                          | < 10 % rocznie              | rocznie       |
| Udział problemów wykrytych w przeglądach, a nie przez użytkowników | wzrost rok do roku          | rocznie       |

---

### 3.5. Proces naprawczy

1. Dla każdego zgłoszenia lub wykrytego problemu należy określić **kategorię działania naprawczego**:
   - _szybka poprawka_ – możliwa do samodzielnego wdrożenia w ciągu 2 dni (np. brak tekstu alternatywnego, błędny nagłówek, nieopisany link),
   - _działanie planowe_ – wymagające wsparcia zespołu technicznego, dostawcy lub aktualizacji systemu,
   - _działanie strategiczne_ – wymagające zmian w projekcie, architekturze informacji lub oprogramowaniu.
2. Każde działanie naprawcze powinno być **zaplanowane, udokumentowane i zweryfikowane** – wraz z datą rozpoczęcia, terminem wdrożenia i wynikiem retestu.
3. Po wdrożeniu poprawek należy przeprowadzić **retest dostępności** (automatyczny i manualny) oraz zaktualizować status w rejestrze.
4. W przypadku zmian systemowych lub projektowych, działanie naprawcze powinno być ujęte w **planie działań naprawczych** jednostki oraz powiązane z konkretnym wskaźnikiem lub celem w polityce dostępności cyfrowej.
5. Jeżeli bariera nie może zostać usunięta z przyczyn technicznych lub finansowych, należy:
   - udokumentować przyczyny wyłączenia,
   - wskazać podstawę prawną (art. 8 ustawy),
   - zapewnić **alternatywny sposób dostępu** (np. wersja tekstowa, kontakt telefoniczny, pomoc asystenta).

---

## 4. Uzasadnienie

Przetwarzanie wszystkich problemów z dostępnością – niezależnie od ich źródła – oraz skuteczne prowadzenie procesu naprawczego stanowi element należytej staranności w zapewnianiu dostępności cyfrowej, wynikający z art. 8 i 9 ustawy o dostępności cyfrowej.  
Połączenie zgłoszeń użytkowników z wynikami monitoringu, audytów i przeglądów umożliwia całościowe zarządzanie dostępnością, zwiększa efektywność działań naprawczych oraz ogranicza ryzyko wystąpienia skarg i postępowań administracyjnych.

---

## 5. Źródła i opracowania

- Ustawa z dnia 4 kwietnia 2019 r. o dostępności cyfrowej stron internetowych i aplikacji mobilnych podmiotów publicznych (Dz.U. z 2023 r. poz. 1446).
- Dyrektywa (UE) 2016/2102 Parlamentu Europejskiego i Rady.
- Wytyczne W3C WCAG 2.1 i EN 301 549 v3.2.1.

---

## Załącznik A – Skrócone szablony odpowiedzi

| Sytuacja                    | Treść (uproszczona)                                                                                                                                                   |
| --------------------------- | --------------------------------------------------------------------------------------------------------------------------------------------------------------------- |
| Poprawka wprowadzona        | "Dziękujemy za zgłoszenie. Alternatywny opis został już dodany. Prosimy o sprawdzenie i ewentualne kolejne uwagi."                                                    |
| Wyłączenie prawne           | "Zgodnie z art. 5 ust. 2 pkt 3 ustawy o dostępności cyfrowej, dokument archiwalny nie podlega obowiązkowi dostępności. Oferujemy wersję tekstową, prosimy o kontakt." |
| W planie rozwoju            | "Zgłoszenie zostało przyjęte. Modernizacja komponentu planowana jest w (tutaj data). Poinformujemy o gotowym rozwiązaniu."                                            |
| Brak możliwości technicznej | "Po analizie okazało się, że obecna architektura systemu nie pozwala na wprowadzenie zmiany. Szukamy alternatywnego rozwiązania. Powiadomimy, gdy się pojawi."        |
